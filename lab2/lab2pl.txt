- Jesteś tu gorszy od najgorszego śmiecia - powiedział mój nowy szef, wprowadzając mnie po raz pierwszy na parkiet LF Rothschilda. - Przeszkadza ci to?
- Nie - odparłem. - Absolutnie.
- To dobrze - warknął, nie zwalniając kroku.
Szliśmy przez labirynt ciemnobrązowych biurek i czarnych kabli telefonicznych na dwudziestym drugim piętrze szklano-aluminiowego trzydziestodziewięciopiętrowego wieżowca przy słynnej Piątej Alei na nowojorskim Manhattanie. Główna sala centrum operacyjnego, nasz „parkiet”, była wielka i przestronna, tak na oko - piętnaście na dwadzieścia jeden metrów. Wielka, przestronna, przytłaczająca i od ściany do ściany wypełniona biurkami, telefonami, komputerowymi monitorami oraz aż siedemdziesięcioma wrednymi, odpychającymi japiszonami. Pozdejmowali marynarki i ponieważ było jeszcze wcześnie - dziewiąta dwadzieścia rano - siedzieli rozwaleni w fotelach, czytając „Wall Street Journal” i gratulując sobie tego, że są młodymi panami wszechświata.
Zostać panem wszechświata - uznałem, że to bardzo szlachetny cel, i mijając ich w moim tanim granatowym garniturku i ciężkich buciorach, doszedłem do wniosku, że chciałbym do nich dołączyć. Ale nowy szef szybko przypomniał mi, gdzie jest moje miejsce.
- Ty... - Zerknął na mój plastikowy identyfikator na klapie marynarki. - Ty, Belfort, jesteś zwykłym telefonistą, co znaczy, że w ciągu dnia wykonasz co najmniej pięćset telefonów, próbując przebić się przez te wszystkie sekretarki. Nie będziesz niczego sprzedawał, niczego reklamował ani polecał. Masz tylko ściągnąć do telefonu właściciela firmy. - Szef zrobił krótką pauzę i wyrzucił z siebie kolejną porcję jadu. - A kiedy już go ściągniesz, masz powiedzieć tylko: „Dzień dobry, łączę z panem Scottem”, przekazać go mnie i zacząć wybierać kolejny numer. Dasz radę czy to dla ciebie za trudne?
- Nie, dam radę - odparłem z przekonaniem, czując, że niczym zabójcze tsunami zalewa mnie fala paniki. Staż u Rothschilda miał trwać pół roku. Wyglądało na to, że przez sześć ciężkich, wyczerpujących miesięcy będę na łasce i niełasce dupków w rodzaju Scotta i bandy japiszonowatych sukinsynów, którzy - takie miałem wrażenie - wypłynęli tu prosto z ognistych trzewi swego własnego piekła.
Zerkając ukradkiem na Scotta, stwierdziłem, że facet wygląda jak złota rybka. Był łysy i blady, a to, co zostało mu jeszcze na głowie, miało kolor rudawego błota. Dość wysoki, tuż po trzydziestce, miał wąską czaszkę i obrzmiałe różowe usta. Nosił muszkę, w której wyglądał jak idiota, oraz okulary w drucianej oprawie, a ponieważ miał wyłupiaste brązowe oczy, przypominał podejrzanej proweniencji rybę.
- To dobrze - powiedziała ryba. - Teraz kilka podstawowych zasad: żadnych przerw, żadnych prywatnych telefonów, żadnych zwolnień lekarskich, spóźnień i leserowania. Na lunch masz pół godziny. - Dla większego efektu ryba znowu zrobiła pauzę. - I lepiej się nie spóźniaj, bo jeśli zawalisz, na twoje miejsce czeka w kolejce pięćdziesięciu innych.
Szedł i gadał, a ja drobiłem krok za nim zahipnotyzowany tysiącami pomarańczowych napisów i notowań giełdowych przesuwających się na ekranach monitorów. Przednia ściana sali, całkowicie przeszklona, była wielkim oknem z widokiem na centrum Manhattanu. W oddali widziałem Empire State Building. Górował nad okolicą, przebijając chmury i sięgając nieba. Widok był naprawdę przepiękny, wart młodego pana wszechświata. O tak, zostać panem wszechświata - niestety, czułem, że cel ten coraz bardziej się ode mnie oddala.
- Szczerze mówiąc - prychnął Scott - uważam, że nie nadajesz się do tej pracy. Wyglądasz jak gówniarz, a Wall Street to nie miejsce dla gówniarzy. To miejsce dla zabójców. Dla bezwzględnych najemników. Dlatego masz szczęście, że to nie ja odpowiadam tu za nabór nowej kadry. - Ironicznie zachichotał i szedł dalej, ciągnąc mnie za sobą.
Bez słowa zagryzłem wargi. Był rok 1987 i światem rządziły dupki takie jak on. Na Wall Street szalała hossa i giełda wypluwała świeżych milionerów, tak jak mennica wypluwa nowe dziesięciocentówki. Pieniądz był tani, a facet nazwiskiem Michael Milken wynalazł właśnie „obligacje śmieciowe”, które całkowicie zmieniły sposób działania korporacyjnej Ameryki. Był to okres nieokiełznanej chciwości, obfitości i nieposkromionej rozrzutności. Era japiszonów.
Kiedy podeszliśmy do biurka, moja rybia nemezis odwróciła się i powiedziała:
- Powtórzę jeszcze raz. Jesteś tu ostatnim śmieciem. Nie masz nawet prawa dzwonić do potencjalnych klientów. Jesteś zwykłą maszyną, prymitywnym automatem do wybierania numerów. - Każde jego słowo ociekało pogardą. - I dopóki nie zdasz egzaminu maklerskiego, wybieranie numerów będzie całym twoim światem. Właśnie dlatego jesteś tu najgorszym śmieciem. Na pewno ci to nie przeszkadza?
- Nie, przeciwnie - odparłem. - To praca w sam raz dla mnie, bo jestem tu ostatnim śmieciem. - I niewinnie wzruszyłem ramionami.
W przeciwieństwie do Scotta nie wyglądałem jak złota rybka, dlatego byłem dumny, że gapi się na mnie, chcąc sprawdzić, czy nie ironizuję. Ale jestem raczej niski i chociaż skończyłem wtedy dwadzieścia cztery lata, wciąż miałem chłopięce rysy twarzy. Przez tę chłopięcą twarz często legitymowano mnie w knajpach. Miałem bujną brązową czuprynę, gładką oliwkową cerę i duże niebieskie oczy. Wyglądałem nawet nieźle.
Ale niestety, bynajmniej nie skłamałem, mówiąc Scottowi, że czuję się jak ostatni śmieć. Naprawdę tak się czułem. Moja pierwsza firma - dostawa mięsa i owoców morza - właśnie splajtowała, a wraz z nią splajtowało moje poczucie własnej wartości. Źle to sobie zaplanowałem, wszystko trafił szlag i zanim się spostrzegłem, jak ostatnia dupa zostałem z dwudziestoma sześcioma ciężarówkami, które wziąłem w leasing i których nie miałem z czego spłacić. Zaczęły ścigać mnie banki i jakaś koszmarnie wojownicza baba z American Express - sądząc po głosie, ważyła ze sto pięćdziesiąt kilo i miała brodę - która zagroziła, że jeśli natychmiast nie zwrócę kasy, osobiście skopie mi tyłek. Zastanawiałem się, czy nie zmienić numeru telefonu, ale ponieważ miałem zaległości i w rachunkach telefonicznych, ścigali mnie również ci z NYNEX.
Kiedy doszliśmy do biurka, Scott wskazał mi krzesło obok swego fotela i w ramach zachęty dowcipnie rzucił:
- Ale nie trać ducha. Jeśli jakimś cudem nie wylecisz za lenistwo, głupotę, bezczelność czy opieszałość, może kiedyś zostaniesz brokerem. - Uśmiechnął się złośliwie i dodał: - Będziesz pracował dla mnie i mojego kolegi. Tak dla twojej wiadomości: w zeszłym roku zarobiłem trzysta tysięcy dolarów, a on ponad milion.
Ponad milion? Chryste, z tego to dopiero musi być kutas. I struchlały spytałem:
- A ten kolega... to kto?
- Bo co? - warknął mój kat. - Co ci do tego?
Słodki Jezu - pomyślałem. Ty kretynie skończony, nigdy nie odzywaj się niepytany! Jak w piechocie morskiej. Coraz częściej odnosiłem wrażenie, że ulubionym filmem tego debila jest Oficer i dżentelmen, że facet ma się za Lou Gossetta i odgrywa przede mną rolę sierżanta znęcającego się nad dupowatym żółtodziobem. Ale zatrzymałem tę myśl dla siebie i odparłem:
- Nie, nic. Byłem po prostu ciekawy.
- Nazywa się Mark Hanna i niedługo go poznasz. - Z tymi słowami wręczył mi plik fiszek, takich siedem i pół na dwanaście i pół centymetra, z numerami zamożnych biznesmenów. - A teraz uśmiech na gębę i słuchawka do łapy. I do dwunastej nie waż mi się podnosić głowy. - Potem usiadł przy biurku, wziął gazetę, położył na blacie nogi - był w czarnych lakierkach z krokodylowej skóry - i zaczął czytać.
Już miałem podnieść słuchawkę, gdy poczułem na ramieniu czyjąś krzepką rękę. Podniosłem głowę, spojrzałem i od razu się domyśliłem, kto to taki. Mark Hanna. Zalatywał szmalem jak prawdziwy pan wszechświata. Był duży, rosły i potężnie umięśniony; musiał mieć ze sto osiemdziesiąt pięć centymetrów wzrostu i ważyć koło setki. Miał kruczoczarne włosy, ciemne oczy, przeszywające spojrzenie, grube rysy twarzy i trochę dziobów po trądziku. Był po nowojorsku przystojny i modnie ubrany, jak ktoś z Greenwich Village. Czułem jego charyzmę.
- Jordan? - Miał zaskakująco łagodny głos.
- Tak. - Ja z kolei miałem głos skazańca. - Ostatni śmieć, do usług.
Hanna roześmiał się ciepło i zadygotały mu poduszki na ramionach szarej, prążkowanej marynarki od garnituru za dwa tysiące dolarów. Potem, głośniej, niż było trzeba, powiedział:
- Widzę, że poznałeś już naszego wiejskiego idiotę. - I wskazał Scotta.
Niedostrzegalnie kiwnąłem głową. Hanna puścił do mnie oko.
- Spokojnie: to ja jestem tu starszym brokerem. On jest tylko drobnym graczem, zwykłą płotką. Dlatego olej to, co ci powiedział, i w przyszłości nie zwracaj na niego uwagi.
Chociaż bardzo próbowałem, nie mogłem się powstrzymać i zerknąłem na Scotta, który wymamrotał:
- Wal się, Hanna.
Ale Hanna wcale się na niego nie obraził. Wzruszył ramionami, obszedł biurko, wielki jak góra stanął między mną i Scottem i powtórzył:
- Olej go. Słyszałem, że jesteś świetnym sprzedawcą. Za rok ten debil będzie całował cię w dupę.
Uśmiechnąłem się dumny i zakłopotany.
- Skąd pan wie, że jestem dobrym sprzedawcą?
- Od Stevena Schwartza, tego, który cię przyjął. Podobno podczas rozmowy kwalifikacyjnej wcisnąłeś mu akcje. - Hanna stłumił śmiech. - Był pod wrażeniem, prosił, żebym miał na ciebie oko.
- Byłem zdenerwowany, bałem się, że odpadnę. Na rozmowę czekało dwudziestu innych, więc postanowiłem zrobić coś drastycznego. Wie pan, żeby mu zaimponować. - Wzruszyłem ramionami. - Powiedział, że przegiąłem, że muszę być trochę mniej agresywny.
Hanna uśmiechnął się ironicznie.
- Może trochę, ale nie za bardzo. Agresja to w tej pracy mus. Ludzie nie kupują akcji: akcje się im sprzedaje. Nigdy o tym nie zapominaj. - Zrobił pauzę, żebym to sobie przetrawił. - Tak czy inaczej nasz rodzimy kretyn, ten za mną, miał rację co do jednego: telefonowanie to syf. Robiłem to przez siedem miesięcy i codziennie miałem ochotę się zabić. Dlatego zdradzę ci mały sekret. - Konspiracyjnie zniżył głos. - Tylko udawaj, że dzwonisz. Przy każdej okazji obijaj się i leseruj. - Uśmiechnął się, puścił do mnie oko i normalnym głosem dodał: - Tylko dobrze mnie zrozum: podsyłaj mi jak najwięcej klientów, bo na nich zarabiam. Ale nie chcę, żebyś się przez to pochlastał, bo nie znoszę widoku krwi. - Znowu puścił do mnie oko. - Dlatego rób sobie dużo przerw. Jeśli musisz, idź do kibla i sobie zwal. Ja tak robiłem i działało jak czary. Chyba lubisz walić, co?
Trochę mnie tym zaskoczył, ale jak się już wkrótce przekonałem, centrum operacyjne domu maklerskiego przy Wall Street nie jest miejscem, gdzie wymienia się symboliczne uprzejmości. Słowa takie jak „kurwa”, „chuj”, „skurwysyn” czy „pierdolić” słyszało się tam równie często jak „nie”, „tak”, „może” i „proszę”.
- Tak - odparłem niepewnie. - Bardzo. Kto nie lubi?
Hanna kiwnął głową; chyba mu ulżyło.
- To dobrze, bardzo dobrze. Walenie konia to klucz. Bardzo zalecam również prochy, zwłaszcza kokainę, bo po koce będziesz szybciej dzwonił i więcej zarobię. - Zmarszczył czoło, szukając kolejnych mądrości, ale widocznie mu się skończyły. - Cóż, to chyba wszystko. Więcej wiedzy ci nie potrzeba, przynajmniej na razie. Poradzisz sobie, żółtodziobie. Kiedyś będziesz się z tego śmiał, wspomnisz moje słowa. - Uśmiechnął się i usiadł przy telefonie.
Chwilę później rozległ się dzwonek, oznajmiając, że ruszyła giełda. Zerknąłem na wskazówki mojego timexa, którego tydzień wcześniej kupiłem za czternaście dolarów w JCPenney. Był czwarty maja 1987 roku, dokładnie wpół do dziesiątej rano. Rozpoczynał się mój pierwszy dzień na Wall Street.
Z głośników popłynął głos Stevena Schwartza, szefa działu sprzedaży.
- Dobrze, panowie. Zanosi się wysyp nowych kontraktów terminowych, a Tokio znowu przypuści szturm. - Steven miał dopiero trzydzieści osiem lat, ale w ubiegłym roku zarobił ponad dwa miliony dolarów. (Kolejny pan wszechświata). - Liczymy na dziesięciopunktowy wzrost na otwarciu - dodał - więc słuchawki do rąk i do roboty!
W tej samej chwili w sali rozpętało się piekło. Leżące na biurkach nogi powędrowały na podłogę, gazety do kosza, rękawy koszul za łokcie i jeden po drugim brokerzy podnieśli słuchawki i zaczęli dzwonić. Poszedłem w ich ślady.
Już kilka minut później wszyscy nerwowo chodzili, dziko wymachując rękami i wrzeszcząc do telefonu, co tworzyło potężny ryk. Słyszałem go pierwszy raz, ten głośny ryk sali centrum operacyjnego, i brzmiał dla mnie jak ryk wściekłego tłumu. Był to dźwięk, którego nigdy nie zapomnę, dźwięk, który miał raz na zawsze odmienić moje życie. Krzyk młodych, ambitnych, chciwych ludzi wydzierających sobie serce i duszę dla rozsianych po Ameryce bogaczy.
- Miniscribe idzie dzisiaj prawie za friko! - wrzeszczał do słuchawki pucołowaty japiszon; miał dwadzieścia osiem lat, był nałogowym kokainistą i zgarniał sześćset tysięcy dolarów rocznie. - Ma pan brokera z Wirginii Zachodniej? Chryste! Może umie handlować akcjami spółek węglowych, ale mamy już lata osiemdziesiąte. Teraz na topie są zaawansowane technologie!
- Mam pięćdziesiąt tysięcy pięćdziesięciodniowych do końca lipca! - krzyknął broker dwa biurka dalej.
- Skończyła im się kasa! - wrzasnął inny.
- Nie wzbogacę się na tej transakcji - jęknął do telefonu jeszcze inny.
- Pan żartuje? - warknął do klienta Scott. - Jak podzielę się prowizją z firmą i urzędem skarbowym, nie wystarczy mi nawet na żarcie dla psa!
Co jakiś czas brokerzy triumfalnie trzaskali słuchawką, wypełniali formularz i podchodzili do otworu wsadowego poczty pneumatycznej na podtrzymującej strop kolumnie. Wkładali formularz do cylindrycznego pojemnika i patrzyli, jak wsysany przez powietrze wędruje pod sufit. Spod sufitu trafiał do sali na drugim końcu budynku, skąd przekazywano go na parkiet Nowojorskiej Giełdy Papierów Wartościowych. Żeby zrobić miejsce dla kłębowiska rur, sufit obniżono tak bardzo, że zdawało się, iż zaraz spadnie mi na głowę.
Do dziesiątej Mark Hanna odbył trzy wyprawy do kolumny i właśnie miał odbyć kolejną. Umiał rozmawiać z klientami tak spokojnie i przekonująco, że przerastało to mój umysł. Jakby przepraszał ich za to, że za chwilę wyłupie im oczy.
- Powiem tak - mówił do prezesa Fortune 500. - Szczycę się tym, że potrafię przewidzieć koniec spadku pańskich akcji. Moim zadaniem jest nie tylko doprowadzać do takich sytuacji, ale i z nich wyprowadzać. - Mówił głosem tak cichym i łagodnym, że niemal hipnotyzującym. - Chciałbym, aby traktował mnie pan jak trwałą część swego majątku. Majątku, firmy i rodziny.
Dwie minuty później stał przy rurze z zamówieniem na ćwierć miliona dolarów na pakiet akcji firmy o nazwie Microsoft. Nigdy dotąd o niej nie słyszałem, ale wyglądało na to, że to porządna spółka. Tak czy inaczej pobrał za tę transakcję prowizję w wysokości trzech tysięcy dolarów. Ja miałem w kieszeni siedem.
Do dwunastej zdążyłem zgłodnieć. Burczało mi w brzuchu, kręciło mi się w głowie i koszmarnie się pociłem. Ale najważniejsze było to, że złapałem bakcyla. W moich żyłach i wnętrznościach grzmiał potężny ryk, poruszając wszystkie włókna nerwowe ciała, całe moje jestestwo. Wiedziałem, że dam sobie radę. Wiedziałem, że poradzę sobie, tak jak kiedyś poradził sobie Mark Hanna, a może nawet lepiej. Wiedziałem, że umiem przekonywać i mówić głosem miękkim jak aksamit.
*
Ku memu zdziwieniu zamiast zjechać windą do foyer i wydać mój cały majątek na dwie frankfurterki z colą stwierdziłem, że wraz ze stojącym obok mnie Markiem Hanną jadę do góry, na sam szczyt wieżowca. Naszym celem była pięciogwiazdkowa restauracja Top of the Sixes na czterdziestym piętrze gmachu. W tym miejscu spotykała się nasza elita, tam panowie wszechświata jedli, upijali się martini i snuli wojenne opowieści.
Kiedy tylko weszliśmy, Luis, maître d’, podbiegł do nas i zaczął energicznie ściskać Markowi rękę, mówiąc, jak to wspaniale, że zechciał przyjść w to cudowne poniedziałkowe popołudnie. Mark wsunął mu do kieszeni pięćdziesiąt dolarów - omal nie połknąłem własnego języka - i Luis zaprowadził nas do narożnego stolika z fantastycznym widokiem na manhattańską Upper West Side i most Waszyngtona.
Mark uśmiechnął się do niego i powiedział:
- Daj nam szybciutko dwa martini na absolucie. A potem, dokładnie za... - Spojrzał na wskazówki złotego rolexa. - Dokładnie za siedem i pół minuty przynieś dwa kolejne i przynoś je tak co pięć minut, aż któryś z nas padnie.
Luis kiwnął głową.
- Oczywiście, proszę pana. To znakomita strategia.
Uśmiechnąłem się do Marka i bardzo nieśmiało wtrąciłem:
- Przepraszam, ale ja... ja nie piję. - Spojrzałem na Luisa. - Może pan przynieść mi colę. To wystarczy.
Luis i Mark popatrzyli na siebie, jakbym popełnił najcięższą zbrodnię. Ale Hanna powiedział tylko:
- To jego pierwszy dzień na Wall Street, daj mu trochę czasu.
Maître d’ spojrzał na mnie, zacisnął usta i ponuro kiwnął głową.
- To całkowicie zrozumiałe - odparł. - Proszę się nie bać, niedługo będzie pan alkoholikiem.
Mark się z nim zgodził.
- Dobrze powiedziane, Luis, ale tak czy inaczej przynieś mu martini, bo może zmieni zdanie. W najgorszym wypadku sam je wypiję.
- Znakomicie. Czy pan i pański przyjaciel będziecie dziś jedli, czy tylko się raczyli?
Raczyli? Wódą? O czym on, kurwa, mówi? - pomyślałem. Co za idiotyczne pytanie, zwłaszcza w porze lunchu. Ale ku mojemu zaskoczeniu Mark odparł, że on jadł nie będzie, że zjem tylko ja, na co Luis podał mi menu i poszedł po drinki. Chwilę później Hanna sięgnął do kieszeni marynarki i wtedy dowiedziałem się, dlaczego nie zamierza jeść: wyjął fiolkę z kokainą, otworzył ją i włożył do środka małą łyżeczkę. Nabrał trochę tego najskuteczniejszego w przyrodzie środka tłumiącego apetyt, przytknął łyżeczkę do prawego nozdrza i mocno pociągnął nosem. Potem zrobił to samo jeszcze raz, z lewym nozdrzem.
Byłem zdumiony. Nie mogłem w to uwierzyć! I to gdzie? Tutaj, w restauracji! Wśród panów wszechświata! Rozejrzałem się dyskretnie, żeby sprawdzić, czy ktoś to zauważył. Ale najwyraźniej nie i patrząc wstecz, jestem przekonany, że nawet gdyby, każdy by to olał. Panowie wszechświata byli zbyt zajęci chlaniem wódy, whisky, dżinu i burbona tudzież wciąganiem i łykaniem wszelkich niebezpiecznych dragów, jakie tylko mogli kupić za zawartość swego monstrualnie napęczniałego portfela.
- Proszę - rzucił Mark, podając mi fiolkę. - Prawdziwy bilet na Wall Street. To i kurwy.
Kurwy? Uznałem, że to dziwne. Ja z żadną kurwą nie byłem! Poza tym kochałem dziewczynę, z którą chciałem się ożenić. Miała na imię Denise i była wspaniała - piękna zarówno wewnętrznie, jak i zewnętrznie. Prawdopodobieństwo tego, że ją zdradzę, było mniejsze niż zero. Jeśli zaś chodzi o kokę, cóż, w studenckich czasach bywało ostro, ale minęło kilka lat, odkąd dotknąłem czegoś mocniejszego od marychy.
- Nie, dzięki - powiedziałem lekko zakłopotany. - Źle się po tym czuję. Trochę mi... odbija. Nie mogę spać ani jeść i zaczynam... zaczynam się wszystkim przejmować. Fatalnie to na mnie działa. Naprawdę.
- Nie ma sprawy. - Mark wciągnął jeszcze trochę koki. - Ale wierz mi, kokaina pomoże ci wytrwać do końca dnia. - Potrząsnął głową i wzruszył ramionami. - Brokerka to jedna wielka chujoza. Nie zrozum mnie źle: forsy jest jak lodu, i w ogóle, ale niczego nie tworzysz, niczego nie budujesz. Po pewnym czasie robi się monotonnie. - Zrobił pauzę, szukając odpowiednich słów. - Prawda jest taka, że nie jesteśmy lepsi od tych wszystkich szmatławych straganiarzy. Nikt z nas nie wie, kiedy akcje pójdą w górę! Po prostu bierzemy garść strzałek i rzucamy nimi do tarczy, sramy, dmuchamy i mieszamy. Niedługo sam zobaczysz.
Przez następne kilka minut opowiadaliśmy o sobie - on mnie, ja jemu. On wychowywał się na Brooklynie, w Bay Ridge; z tego, co wiedziałem, była to dość niebezpieczna dzielnica.
- Rób, co chcesz - zażartował - ale nigdy nie bierz dziewczyny z Bay Ridge. Są zdrowo popierdolone. - Wciągnął kolejną porcję koki i dodał: - Ostatnia, z którą chodziłem, dźgnęła mnie, kurwa, ołówkiem, kiedy spałem. Wyobrażasz sobie?
Nadszedł kelner w smokingu i postawił na stole drinki. Mark podniósł swoje martini po dwadzieścia dolarów za kieliszek, ja swoją colę po osiem szklanka.
- Za Dow Jonesa! - wzniósł toast Hanna. - Żeby wystrzelił do pięciu tysięcy punktów!
Trąciliśmy się szkłem.
- I za twoją karierę na Wall Street! - dodał. - Obyś zbił kupę forsy i zachował przy tym choć cząstkę duszy!
Uśmiechnęliśmy się i trąciliśmy się jeszcze raz.
Gdyby w tamtej chwili ktoś mi powiedział, że za kilka krótkich lat będę właścicielem restauracji, w której właśnie siedziałem, i że Mark Hanna, wraz z połową innych brokerów Rothschilda, będzie pracował dla mnie, pomyślałbym, że facet zwariował. A gdyby ktoś powiedział, że będę wciągał kokę z barowej lady w tejże samej restauracji - i to na oczach kilkunastu przyglądających mi się z podziwem prostytutek - odparłbym, że gościa kompletnie pogięło.
Ale miał to być dopiero początek. Chodzi o to, że w tym samym momencie zaczynało dziać się dużo rzeczy - niemających ze mną nic wspólnego - poczynając choćby od wynalezienia małego cacuszka zwanego DPI, komputerowo sterowanej strategii dynamicznego zarządzania portfelem złożonym zarówno z ryzykownych, jak i wolnych od ryzyka aktywów, która miała w końcu zadźgać szalejącego na rynku byka i w ciągu jednego dnia zbić Dow Jonesa aż o pięćset osiem punktów. To z kolei miało dać początek serii niewyobrażalnych wprost wydarzeń: tymczasowemu zamknięciu nowojorskiej giełdy i wymuszonemu zamknięciu LF Rothschilda. Miało rozpętać obłęd.
To, co przedstawiam wam w tej książce, jest jego rekonstrukcją - rekonstrukcją satyryczną - próbą odtworzenia czegoś, co okazało się najbardziej zwariowaną jazdą w historii Wall Street. Przedstawiam wam to głosem, który słyszałem wtedy w swojej głowie. Jest to głos ironiczny, wyuzdany, wyrachowany, często nikczemny. Głos, dzięki któremu mogłem racjonalnie usprawiedliwić i ominąć wszystko to, co przeszkadzało mi żyć życiem pełnym nieokiełznanego hedonizmu. Głos, który pomagał mi korumpować innych - i skutecznie nimi manipulować - który pogrążył w chaosie i obłędzie całe pokolenie młodych Amerykanów.
Wychowałem się w rodzinie z warstwy średniej w Bayside na nowojorskim Queensie, gdzie słowa takie jak „czarnuch”, „żółtek” czy „brudas” były uważane za najbrzydsze na świecie, za takie, których nigdy, przenigdy się nie używa. W moim domu tego rodzaju uprzedzenia były bardzo tępione; rodzice uważali, że są odzwierciedleniem myśli istot niższych, nieoświeconych. Zawsze podzielałem ich zdanie - i w dzieciństwie, i w okresie dojrzewania, a nawet w szczycie mojego obłędu. Mimo to, w miarę jak obłęd ów się nasilał, przeklinanie przychodziło mi z zadziwiającą łatwością. Oczywiście na to też znalazłem racjonalne wytłumaczenie, wmawiając sobie, że to jest Wall Street, że na Wall Street nie ma czasu na konwenanse czy uprzejmości.
Dlaczego o tym mówię? Dlatego, że chcę, byście wiedzieli, kim naprawdę jestem i co ważniejsze - kim nie jestem. Mówię o tym, ponieważ mam dwoje dzieci i pewnego dnia będę musiał wyjaśnić im dużo rzeczy. Będę im musiał wyjaśnić, jak to się stało, że ich kochany tatuś, ten sam, który wozi ich na mecze piłki nożnej, chodzi do szkoły na wywiadówki i w każdy piątkowy wieczór własnoręcznie robi dla nich sałatkę Cezara, mógł być kiedyś tak podłym człowiekiem.
Ale największą nadzieję pokładam w tym, że moje życie posłuży jako ostrzeżenie zarówno dla bogatych, jak i dla biednych, ostrzeżenie dla każdego, kto żyje z łyżeczką koki pod nosem i garścią rozpuszczających się w żołądku tabletek, kto chce zmarnować dany od Boga dar i postanawia przejść na ciemną stronę mocy, by zakosztować nieokiełznanej rozpusty. I dla wszystkich tych, którzy myślą, że człowiek zwany Wilkiem z Wall Street wiódł piękne, wspaniałe życie.
 
KSIĘGA I
 
ROZDZIAŁ 1
Wilk w owczej skórze
Sześć lat później

Obłęd szybko chwycił mnie w swoje szpony i poczynając od zimy 1993 roku, coraz częściej odnosiłem dziwne wrażenie, że gram główną rolę w telewizyjnym reality show, chociaż programów takich jeszcze wtedy nie było. Mój nazywał się Życie bogatych i dysfunkcyjnych i zdawało się, że każdy następny dzień jest bardziej dysfunkcyjny od poprzedniego.
Założyłem firmę brokerską Stratton Oakmont, która była teraz jedną z największych, a już na pewno jedną z najbardziej zwariowanych w historii Wall Street. Po mieście krążyła plotka, że opętało mnie nieposkromione życzenie śmierci i że przed trzydziestką na pewno skończę w grobie. Oczywiście wiedziałem, że to bzdura, bo właśnie stuknęło mi trzydzieści jeden lat i wciąż miałem się znakomicie.
W tym konkretnym momencie, w środę rano w połowie grudnia, siedziałem za sterami dwusilnikowego bell jeta, lecąc z lądowiska dla śmigłowców przy Trzydziestej na Manhattanie do mojej rezydencji w Old Brookville na Long Island i mając we krwi tyle prochów, że można by nimi nawalić całą Gwatemalę.
Było kilka minut po trzeciej i pruliśmy przed siebie z prędkością dwustu dwudziestu dwóch kilometrów na godzinę gdzieś nad zachodnim wybrzeżem Little Neck Bay. Leciałem prosto jak po sznurku i pamiętam, zdążyłem jeszcze pomyśleć, że to niesamowite, bo przecież widzę wszystko podwójnie. Zaraz potem zakręciło mi się w głowie, maszyna gwałtownie zanurkowała i zobaczyłem, jak pędzą ku mnie czarne wody zatoki. Główny wirnik wpadł w potworne wibracje i w słuchawkach zabrzmiał przeraźliwy krzyk ogarniętego paniką drugiego pilota:
- Jezu Chryste, szefie! Do góry! Do góry! Rozwalimy się! Cholera jasna!
I nagle wyrównaliśmy.
Mój wierny, zaufany druh, kapitan Marc Elliot, był ubrany na biało i siedział przed swoimi własnymi sterami. Ale miał surowy rozkaz, żeby ich nie dotykać, chyba że stracę przytomność albo grozić nam będzie katastrofa. I teraz je przejął, na czym pewnie dobrze wyszliśmy.
Marc należał to kapitańskich typów o kwadratowej szczęce, tych, którzy wzbudzają zaufanie samym wyglądem. I nie tylko szczękę miał kwadratową - wyglądał tak, jakby całe jego ciało składało się z kwadratowych kawałków ustawionych jeden na drugim i zespawanych. Nawet jego wąsy były przystrzyżone w idealny prostokąt i sterczały mu pod nosem jak czarna szczotka.
Wystartowaliśmy przed dziesięcioma minutami po długim wtorkowym wieczorze, który wymknął się spod kontroli. Zaczął się całkiem niewinnie, w modnej restauracji Canastel’s, gdzie jadłem kolację z kilkoma młodymi brokerami. Jakimś cudem skończyliśmy w apartamencie prezydenckim w Helmsley Palace, gdzie bardzo doświadczona prostytutka imieniem Venice, dziewczyna o gładkich jak aksamit udach i ustach nabrzmiałych jak po użądleniu osy, bezskutecznie próbowała postawić mi małego świeczką. Właśnie dlatego byłem spóźniony (mniej więcej pięć i pół godziny), co znaczyło, że znowu mam krzywo u mojej wiernej, kochającej żony Nadine, słusznie aspirującej do tytułu mistrzyni w biciu i poniżaniu męża.
Możliwe, że widzieliście ją w telewizji; to ta seksowna blondyna, która próbowała opchnąć wam piwo Miller Lite podczas poniedziałkowych rozgrywek futbolowych; ta, która szła przez park, rzucając psu frisbee. W reklamie mówiła niewiele, ale kogo to obchodziło. Mówiły za nią nogi, nogi i pupa okrąglejsza niż tyłek Portorykanki i tak jędrna, że odbijały się od niej ćwierćdolarówki. I już wkrótce miałem doświadczyć jej gniewu.
Głęboko odetchnąłem i spróbowałem się wyprostować. Czułem się całkiem nieźle, ująłem więc drążek, dając kapitanowi znak, że mogę znowu przejąć stery. Ten, jak zwykle kwadratowy, zerknął na mnie nerwowo, więc posłałem mu ciepły uśmiech wiernego towarzysza broni i powiedziałem do mikrofonu kilka podnoszących na duchu słów.
- Dozniesz preię za... prazę w niezpiesznych waunkach - co w wolnym przekładzie znaczyło: „Dostaniesz premię za pracę w niebezpiecznych warunkach”.
- Dobra, świetnie - odparł kapitan, przekazując mi stery. - Gdybyśmy przypadkiem dolecieli cało do domu, przypomnij mi o tym na ziemi. - Zrezygnowany i zadziwiony, pokręcił kwadratową głową i dodał: - I zanim zaczniesz schodzić, zamknij lewe oko. Przestaniesz podwójnie widzieć.
Bardzo sprytny był ten mój kapitan, kwadratowy, sprytny i bystry, jak na zawodowca przystało. Sam też nieźle imprezował. Był nie tylko jedynym licencjonowanym pilotem w kabinie, ale i kapitanem mojego pięćdziesięciometrowego jachtu „Nadine”, nazwanego tak od imienia mojej wspomnianej wyżej żony.
Pokazałem mu uniesiony kciuk. Potem spojrzałem w okno, żeby się zorientować, gdzie jesteśmy. Na wprost przed nami strzelały w niebo pasiaste czerwono-białe kominy, wyrastające z bogatych żydowskich przedmieść Roslyn. Były wizualnym znakiem, że za chwilę znajdziemy się w samym sercu Złotego Wybrzeża, gdzie mieściła się nasza rezydencja. Złote Wybrzeże jest wspaniałym miejscem do życia, zwłaszcza jeśli lubi się WASP-ów o błękitnej krwi, przedstawicieli białej elity pochodzenia angloamerykańskiego, i drogie konie. Osobiście gardzę jednymi i drugimi, mimo to jakimś cudem skończyło się na tym, że zostałem właścicielem kilku kosztownych rumaków i socjalizowałem się z bandą czystej krwi WASP-ów, którzy traktowali mnie pewnie jak młodego dziwoląga z żydowskiego cyrku.
Spojrzałem na wysokościomierz. Byliśmy na dziewięćdziesięciu metrach i opadaliśmy spiralą w dół. Poruszałem głową jak bokser przed wejściem na ring, pod kątem trzydziestu stopni zszedłem niżej, śmignąłem nad pofałdowanymi łąkami Brookville Country Clubu i ściągnąwszy na siebie drążek, przeleciałem tuż nad wierzchołkami rozłożystych drzew po obu stronach Hegemans Lane, gdzie rozpocząłem końcowe podejście do lądowania na minipolu golfowym na skraju naszej posiadłości.
Delikatnie pracując pedałami, wprowadziłem maszynę w zawis na wysokości sześciu metrów i spróbowałem ją posadzić. Lekka poprawka lewą nogą, lekka poprawka prawą, trochę mniej mocy, lekkie ściągnięcie drążka... Ni z tego, ni z owego śmigłowiec grzmotnął w ziemię i zaczął się ponownie wznosić.
- O cholea! - wymamrotałem. Ogarnięty paniką całkowicie zamknąłem przepustnicę i maszyna poleciała w dół jak kamień. Rozległo się głośne ŁUP! i wylądowaliśmy.
Zadziwiony, aż westchnąłem. Ale jazda! Nie było to perfekcyjne przyziemienie, ale kogo to obchodziło? Spojrzałem z dumą na mojego ukochanego kapitana i wybełkotałem:
- Dobry jezdem, tso?
Kapitan Marc przekrzywił na bok kwadratową głowę i uniósł prostokątne brwi do połowy kwadratowego czoła, jakby chciał powiedzieć: „Pojebało cię, czy co?”. Ale zaraz potem rozchmurzył się i na jego kwadratowych ustach wykwitł cierpki uśmiech.
- Dobry jesteś, brachu. Muszę to przyznać. Zamknąłeś lewe oko?
Kiwnąłem głową.
- Poziałało jak miót. Jezdeś wielki!
- Super, cieszę się. - Kapitan stłumił śmiech. - Dobra, muszę stąd wiać, bo zaraz zaczną się kłopoty. Zadzwonić po tych z dyżurki?
- Nie czeba, niz mi nie jest. - Z tymi słowami rozpiąłem pas, zasalutowałem mu kpiąco, otworzyłem drzwiczki i wysiadłem. Wysiadłem, odwróciłem się na pięcie, zamknąłem drzwiczki i dwa razy grzmotnąłem w nie pięścią, by udowodnić mu, że jestem odpowiedzialny na tyle, by je zamknąć - dało mi to wielką satysfakcję, jakby nikt inny w moim stanie nie mógł tego zrobić. Potem odwróciłem się jeszcze raz i ruszyłem w stronę domu, prosto w oko huraganu Nadine.
Na dworze było cudownie. Na niebie mrugały miriady jaskrawych gwiazd. Jak na grudzień było całkiem ciepło. Nie wiał nawet najlżejszy wiatr, dzięki czemu powietrze pachniało tym leśnym, trochę ziemistym zapachem, który tak bardzo kojarzy się z dzieciństwem. Przypomniały mi się noce spędzone pod gołym niebem na letnim obozie. Przypomniał mi się mój brat Robert, z którym straciłem kontakt po tym, jak jego żona zagroziła, że pozwie jedną z moich firm za molestowanie seksualne; zaprosiłem go wtedy na kolację, nawaliłem się jak głupi i nazwałem babę głupią bździągwą. Mimo to były to dobre wspomnienia - z o wiele prostszych czasów.
Do domu miałem z dwieście metrów. Głęboko odetchnąłem, delektując się zapachem. Boże, jak cudownie tam pachniało. Ta bermudzka trawa. Ten ostry zapach sosen. I tyle kojących duszę dźwięków. Nieustanne granie świerszczy. Tajemnicze pohukiwanie sów. Szum wody w tym kretyńskim stawie i wodospadzie, który sam kazałem zbudować...
Kupiłem tę posiadłość od Dicka Grassa, prezesa nowojorskiej giełdy, który był dziwnie podobny do Franka Perduego, tego od kurczaków. Wpakowałem kilka milionów dolarów w różnego rodzaju usprawnienia i udogodnienia; najwięcej pochłonął ten durny staw i wodospad, a pozostałą część supernowoczesna wartownia i system bezpieczeństwa. W wartowni przez dwadzieścia cztery godziny na dobę czuwało dwóch uzbrojonych ochroniarzy; obydwaj nazywali się Rocco. Stały tam baterie monitorów telewizyjnych, które odbierały sygnał z dwudziestu dwóch kamer rozstawionych po całej posiadłości. Każda była podłączona do czujnika ruchu i silnego reflektora, co tworzyło nieprzenikniony pierścień bezpieczeństwa.
W pewnej chwili uderzył we mnie potężny podmuch powietrza, więc podniosłem głowę, żeby zobaczyć znikający w ciemności śmigłowiec. Nie wiedzieć czemu zrobiłem kilka kroczków do tyłu. Kroczki stały się nagle krokami, kroki dziwacznymi susami, a potem... Cholera jasna, miałem kłopoty! Groził mi upadek! Odwróciłem się szybko, rozłożyłem ręce jak skrzydła i zrobiłem dwa wielkie kroki do przodu. Próbując znaleźć swój środek ciężkości, niczym łyżwiarz, który stracił równowagę, zatoczyłem się w lewo, potem w prawo i nagle... oślepiło mnie jakieś światło.
Co to, kurwa, jest? Reflektor. Broniąc się przed bólem, zasłoniłem rękami oczy. Potrąciłem czujnik ruchu i stałem się ofiarą własnego systemu bezpieczeństwa. Ból był nie do zniesienia. Oczy miałem rozszerzone od dragów, źrenice wielkie jak spodki.
A potem doznałem poniżenia ostatecznego: potknąłem się o moje własne eleganckie lakierki z krokodylowej skóry, zatoczyłem się do tyłu i upadłem na tyłek. Kilka sekund później reflektor zgasł i powoli opuściłem rękę. Przytknąłem dłonie do miękkiej trawy. Cóż za cudowne miejsce wybrałem na upadek! Byłem w tym prawdziwym ekspertem i zawsze umiałem upaść tak, żeby nie zrobić sobie krzywdy. Cała tajemnica polegała na tym, by nie napinać mięśni i po prostu się temu poddać, tak jak robią to kaskaderzy z Hollywood. Co lepsze, moje prochy - quaalude, czyli metakwalon, czyli tak zwane cytrynki - cudownie zmieniały ciało w gumę, co chroniło mnie jeszcze skuteczniej.
Odpędziłem od siebie myśl, że to właśnie przez „cytrynki” upadłem. Ostatecznie korzyści z ich łykania było tyle, że uważałem się za szczęściarza, że jestem od nich uzależniony. Bo po ilu narkotykach ma się tak cudowny nastrój, nie mając nazajutrz kaca? Przecież ktoś tak ważny jak ja - ktoś obarczony tyloma ważnymi obowiązkami - nie mógł pozwolić sobie na kaca. Prawda?
A moja żona... Cóż, chyba miała prawo zrobić mi scenę, ale czy na pewno dałem jej aż tak wielki powód do gniewu? Wychodząc za mnie, musiała wiedzieć, w co się pakuje. Musiała. Na litość boską, przecież najpierw była moją kochanką! To chyba coś mówi! A dzisiaj? Co ja takiego zrobiłem? Nic strasznego, a przynajmniej nic, co mogłaby mi udowodnić.
I tak w kółko, jak na karuzeli: mój pokręcony umysł tłumaczył, usprawiedliwiał, zaprzeczał, potem znowu tłumaczył, wreszcie zgromadziłem w sobie zdrową porcję słusznej urazy. Uznałem, że korzenie tego, co się dzieje między bogatymi mężami i ich żonami, sięgają czasów jaskiniowych, a już na pewno ery Vanderbiltów i Astorów. Istnieją swobody, pewne swobody, do których ludzie u władzy mają pełne prawo, na które sobie zasłużyli. Oczywiście nie mogłem tego powiedzieć Nadine, nie tak otwarcie. Miała skłonność do przemocy fizycznej i była ode mnie wyższa, a przynajmniej równa mi wzrostem, o co też miałem do niej pretensje.
Nagle usłyszałem cichy warkot elektrycznego wózka golfowego. Jechał do mnie Rocco Dzienny albo Rocco Nocny; zależało to od tego, kiedy się zmieniali. Tak czy inaczej któryś z nich po mnie jechał. To zdumiewające, że wszystko się tak dobrze układało, i to zawsze. Ilekroć upadłem, zawsze ktoś mnie podnosił. Ilekroć przyłapano mnie na jeździe po pijanemu, zawsze znalazł się przekupny sędzia albo policjant, który przymykał na to oko. A ilekroć straciwszy przytomność przy kolacyjnym stole, topiłem się z twarzą w zupie, zawsze była przy mnie żona, a jeśli nie ona, to jakaś życzliwa prostytutka, która ratowała mnie, stosując oddychanie usta-usta.
Jakbym był kuloodporny, cholera! Ile to razy oszukałem śmierć? Nawet tego nie zliczę. Ale czy naprawdę chciałem umrzeć? Czy poczucie winy i wyrzuty sumienia zżerały mnie do tego stopnia, że podświadomie próbowałem odebrać sobie życie? Kiedy o tym tak na trzeźwo pomyśleć, to naprawdę niesamowite. Ryzykowałem życie tysiące razy i zawsze wychodziłem z tego bez najmniejszego uszczerbku, bez choćby jednego zadrapania. Prowadziłem po pijanemu, latałem naćpany, chodziłem po parapecie, nurkowałem nawalony i kompletnie zamroczony, przegrałem miliony dolarów w kasynach na całym świecie, mimo to wciąż wyglądałem na dwadzieścia jeden lat.
Miałem mnóstwo przydomków: Gordon Gekko, Don Corleone, Kaiser Soze, nazywano mnie nawet Królem. Ale moim ulubionym był Wilk z Wall Street, bo to byłem ja, co do joty. Wilk w owczej skórze, wilk doskonały: wyglądałem jak młody chłopak, zachowywałem się jak młody chłopak, ale nim nie byłem. Miałem trzydzieści jeden lat, czułem się jak sześćdziesięciolatek i starzałem się jak pies - siedem lat na rok. Ale byłem również bogaty i potężny, miałem wspaniałą żonę i czteromiesięczną córeczkę, uosobienie żyjącego, oddychającego ideału.
Tak jak mówią: wszystko grało i wszystko się układało. Wiedziałem - chociaż nie miałem pojęcia jak - że już wkrótce wyląduję pod wartą dwanaście tysięcy dolarów jedwabną kołdrą, że zasnę w królewskiej łożnicy udrapowanej taką ilością białego chińskiego jedwabiu, że wystarczyłoby go dla całej dywizji spadochroniarzy. A moja żona... Cóż, na pewno mi wybaczy. Ostatecznie zawsze wybaczała.
I z tą myślą straciłem przytomność.
 
ROZDZIAŁ 2
Księżna Bay Ridge
13 grudnia 1993

Nazajutrz rano - dokładniej mówiąc, ledwie kilka godzin później - czuję, że spadła na mnie kropla wody. Podnoszę wzrok. Ki czort? Chmury? Burza? Jakim cudem? W mojej królewskiej sypialni? Gdzie jest moja żona? Cholera jasna, moja żona! Żona! Huragan Nadine!
Chlust!
Na widok gniewnej, mimo to ślicznej twarzy mojej połowicy natychmiast się obudziłem. W prawej ręce trzymała pustą szklankę, lewą miała zaciśniętą w pięść i uzbrojoną w siedmiokaratowy żółty brylant w platynowej oprawie. Stała niecałe dwa metry dalej, tańcząc na piętach jak zawodowy bokser. Uważać na pierścionek - błysnęło mi w głowie.
- Co ty, kurwa, robisz?! - krzyknąłem bez większego przekonania.
Wytarłem oczy wierzchem dłoni i odczekałem chwilę, żeby się jej przyjrzeć. Boże, co za dziewczyna! Naprawdę wspaniała. Nawet teraz musiałem jej to oddać. Była w malutkiej różowej szmizjerce, tak kusej i wydekoltowanej, że wyglądała w niej bardziej nago niż nago. I te nogi! Chryste, były przepyszne. Ale nie, zaczynałem zbaczać z tematu. Musiałem być twardy, musiałem pokazać jej, kto tu rządzi. Dlatego przez zaciśnięte zęby dodałem:
- Nadine, przysięgam na Boga, że zaraz cię zabiję. Jeśli...
- Och, już się boję! - przerwała mi moja blond petarda. Z obrzydzeniem pokręciła głową i spod prawie nieistniejącej halki wyskoczyły jej dwa malutkie różowe sutki. Próbowałem się nie gapić na nie, ale się gapiłem. - Mam uciec i się schować? - wycedziła. - A może zostać i skopać ci to wstrętne dupsko? - Ostatnie słowa wykrzyczała. - Co za gówniarz! Mały, wstrętny gówniarz!
Cóż, może jednak to ona tu rządziła. Tak czy inaczej miała pełne prawo zrobić mi scenę, trudno było temu zaprzeczyć. A Księżna Bay Ridge należała do kobiet o piekielnym temperamencie. Tak, była prawdziwą księżniczką, Brytyjką z urodzenia, i wciąż miała brytyjski paszport; o tym jakże cudownym fakcie z upodobaniem mi przypominała. Ale było w tym coś bardzo ironicznego, bo tak naprawdę nigdy w Anglii nie mieszkała. Przeprowadziła się na Brooklyn jako małe dziecko i wychowała się właśnie tam, w Bay Ridge, w krainie urywanych spółgłosek i udręczonych samogłosek, w tym malutkim zakątku, gdzie słowa takie jak „pierdolić”, „kurwa”, „skurwysyn” czy „chuj” spływały z języka młodych tubylców z poetyckim polotem godnym T.S. Eliota czy Walta Whitmana. To właśnie tam Nadine Caridi - moja trochę skundlona, lecz jakże kochana angielsko-irlandzko-szkocko-niemiecko-norwesko-włoska księżniczka - nauczyła się układać przekleństwa w wiązanki, wiązać je ze sobą jak sznurowadła rolek, takich do jeżdżenia.
Brzmi to jak ponury żart - pomyślałem - zważywszy na to, że przez te wszystkie lata Mark Hanna przestrzegał mnie przed dziewczynami z Bay Ridge. O ile pamiętałem, jedna z nich dźgnęła go ołówkiem, kiedy spał. Księżna wolała chlustanie wodą. Tak więc miałem trochę lepiej.
Kiedy była wkurzona, słowa wydobywały się z niej z bulgotem godnym cuchnącej gardzieli brooklyńskiego ścieku. A nikt nie umiał wkurzyć jej bardziej niż ja, jej wierny, spolegliwy mąż, Wilk z Wall Street, który przed niespełna pięcioma godzinami leżał w prezydenckim apartamencie hotelu Helmsley Palace ze świeczką w tyłku.
Próbowałem zebrać myśli, ale była dla mnie za szybka. Nie miałem czasu się zastanowić. Pewnie przez te pieprzone „cytrynki”. Spojrzałem na budzik na stoliku nocnym: było szesnaście po siódmej. Chryste! O której wróciłem do domu? Potrząsnąłem głową, próbując otrzeźwieć. Przeczesałem ręką włosy - Jezu, były zupełnie mokre! Musiała chlusnąć wodą prosto na nie. I to kto, moja własna żona! A potem nazwała mnie małym - małym gówniarzem! Dlaczego? Przecież nie byłem mały. O tak, Księżna bywała bardzo okrutna.
Już wróciła. I znowu stała półtora metra dalej ze szklanką wody w wyciągniętej ręce i z odchylonym do tyłu łokciem, w klasycznej pozycji do rzutu. I ta jej mina: czysta trucizna. Trucizna i... niezaprzeczalne piękno. Piękna była nie tylko grzywa tych bujnych, złocistych włosów, ale i te błyszczące niebieskie oczy, te cudownie ukształtowane kości policzkowe, ten malutki nosek, ta gładka, wspaniale zarysowana linia szczęki, ten dołeczek w podbródku, te młode, kremowe piersi; nieco oklapłe od karmienia Chandler, ale łatwo to można było naprawić, wystarczyło dziesięć tysięcy dolarów i ostry skalpel. No i te nogi. Boże wszechmogący, te długie gołe nogi nie mieściły się w żadnej skali! Były naprawdę doskonałe: tak ślicznie zwężały się ku kostkom, tak zmysłowo rozszerzały od kolan w górę. Nie licząc pupy, były zdecydowanie jej największym atutem.
Zobaczyłem ją pierwszy raz ledwie trzy lata temu. I był to widok tak kuszący, że porzuciłem dla niej moją pierwszą żonę Denise, dając jej kilka milionów w jednym kawałku i płacąc pięćdziesiąt tysięcy miesięcznie na utrzymanie - niestety, nie mogła odliczyć tego od podatku - żeby pozwoliła mi odejść spokojnie i nie żądała publicznego rozgrzebywania moich spraw.
I spójrzcie tylko, jak szybko się to wszystko popsuło. Bo co ja takiego zrobiłem? Że powiedziałem kilka słów przez sen? Czy to zbrodnia? Nie, Księżna zdecydowanie przesadziła. Wściekła się ona, wściekłem się i ja - dała mi dobry powód. Może udałoby mi się jakoś ją zbajerować, namówić na szybki numerek na zgodę; takie numerki są najlepsze. Głęboko odetchnąłem i niewinnym głosem spytałem:
- Dlaczego się na mnie wściekasz? Bo trochę się w tym... pogubiłem.
Księżna przekrzywiła na bok swoją blond głowę, jakby usłyszała coś, co stało w sprzeczności z wszelką logiką.
- Ty się pogubiłeś? - warknęła. - Ty? Ty... mały... sukinsynu!
Mały. Znowu mały!
- Od czego mam zacząć? - ciągnęła. - Może od tego, że przylatujesz tu tym swoim głupim helikopterem o trzeciej nad ranem, nie racząc mnie nawet uprzedzić, że się spóźnisz. Czy tak zachowuje się normalny żonaty mężczyzna?
- Ale...
- I w dodatku ojciec! Jesteś teraz ojcem! Mimo to zachowujesz się jak pieprzony dzieciak! Czy ty w ogóle zauważyłeś, że posadziłam bermudzką trawę na tym twoim durnym polu golfowym? Pewnie ją zniszczyłeś! - Zdegustowana pokręciła głową i katowała mnie dalej: - Ale co cię to, kurwa, obchodzi, prawda? To nie ty ślęczałeś nad projektami, to nie ty gadałeś z tymi od terenów zielonych i od golfa. Wiesz, ile czasu straciłam na ten twój zasrany projekt? Wiesz, ty bezduszny sukinsynu?
A, no tak, teraz wszystko było jasne: w tym miesiącu Księżna chciała zostać projektantką terenów zielonych. Musiał być jakiś sposób, żeby ją udobruchać. Jakieś czarodziejskie słowa.
- Skarbie, proszę, przecież...
Ostrzegawczo zacisnęła zęby i wycedziła:
- Tylko nie „skarbie”, dobrze? Już nigdy więcej tak mnie nie nazywaj!
- Ale skarbie...
Chlust!
Tym razem przewidziałem jej zamiary i zdążyłem naciągnąć na głowę jedwabną kołdrę, tę za dwanaście tysięcy dolarów, dzięki czemu udało mi się odparować większość jej słusznego gniewu. A nawet cały, bo nie spadła na mnie ani kropla wody. Ale, niestety, zwycięstwo było krótkotrwałe, bo kiedy opuściłem kołdrę, Nadine maszerowała już do łazienki po amunicję.
I szybko wróciła. Szklanka była napełniona po sam brzeżek. Oczy Nadine błyszczały jak zabójcze lasery, jej piękna jak u modelki szczęka była na milę szeroka, a jej nogi... Chryste, nie mogłem oderwać od nich oczu! Ale nie, nie było na to czasu. Nadeszła pora, żeby Wilk obnażył kły.
Wyjąłem ręce spod jedwabnej kołdry, uważając, żeby nie zaplątały się w tysiące malutkich perełek, którymi ją obszyto. Podniosłem je, zgiąłem w łokciach jak kogucie skrzydła i mocno napiąłem, demonstrując rozwścieczonej żonie moje potężne bicepsy.
- Ani mi się waż - powiedziałem głośno i wyraźnie. - Mówię poważnie. Pierwsze dwie szklanki jeszcze rozumiem, to gniew, ale kolejne... To tak, jakbyś dźgała trupa leżącego na podłodze w kałuży krwi. To chore!
Trochę ją to przystopowało, ale tylko na sekundę.
- Przestaniesz wreszcie napinać te flaki? - spytała drwiąco. - Wyglądasz jak kretyn.
- Niczego nie napinam - odparłem, rozluźniając mięśnie. - Po prostu masz szczęście, że twój mąż jest w tak świetnej formie. Prawda, złotko? - Posłałem jej mój najcieplejszy uśmiech. - A teraz chodź tu w tej chwili i pocałuj mnie. - Zanim zdążyłem zamknąć usta, wiedziałem już, że popełniłem błąd.
- Pocałuj? - prychnęła Księżna. - Chyba żartujesz! - Każde jej słowo ociekało pogardą. - Byłam o krok od tego, żeby obciąć ci jaja i schować je do pudełka na buty. Nigdy byś ich nie znalazł.
Jezu Chryste, pudełka: Księżna nie przesadzała. Jej pakamera na buty była wielka jak Delaware i moje jaja przepadłyby na wieki wieków. Dlatego z najwyższą pokorą powiedziałem:
- Proszę, pozwól mi się wytłumaczyć, skar... to znaczy złotko. Proszę, błagam!
Nagle jej twarz złagodniała.
- Nie mogę w to uwierzyć - wyszlochała cichutko. - Czym sobie na to zasłużyłam? Jestem dobrą żoną. Piękną. I mam męża, który wraca do domu o świcie i mówi przez sen o jakiejś dziewczynie!
Jezu, te „cytrynki” bywały zabójcze. No i masz: Księżna płakała. Kompletna klęska. I jak zaciągnąć ją teraz do łóżka? Musiałem coś zrobić, musiałem wymyślić nową strategię działania. Dlatego głosem zarezerwowanym dla kogoś, kto stoi na skraju przepaści, chcąc skoczyć, powiedziałem:
- Odstaw tę szklankę, złotko, i przestań płakać. Proszę. Wszystko ci wyjaśnię.
Powoli, niechętnie opuściła szklankę na wysokość brzucha.
- To dalej, wyjaśniaj - odparła, ani trochę mi nie wierząc. - Niech usłyszę kolejne kłamstwo z ust człowieka, który z tego żyje.
Fakt, to prawda. Wilk rzeczywiście żył z kłamstwa, ale jeśli chciało się być wpływowym brokerem... Cóż, taka była Wall Street. Wszyscy o tym wiedzieli, zwłaszcza ona, Księżna, dlatego nie miała prawa być na mnie zła, przynajmniej z tego powodu. Mimo to spokojnie przełknąłem jej sarkazm, odczekałem chwilę, żeby ułożyć sobie w głowie jakąś bzdurną bajeczkę, i powiedziałem:
- Po pierwsze, źle to wszystko zrozumiałaś. Nie zadzwoniłem do ciebie tylko dlatego, że dopiero o jedenastej okazało się, że tak późno wrócę do domu. Wiem, że sen przed północą dobrze ci robi. O dwunastej na pewno już spałaś, więc po co miałem dzwonić?
- O tak, jesteś tak kurewsko troskliwy - odparła jadowicie. - Dziękuję szczęśliwej gwieździe za tak troskliwego męża. - Sarkazm sączył się z tego jak ropa z wrzodu.
Zignorowałem to i teatralnie westchnąłem.
- Dobrze, miałaś swoją poranną rozrywkę. Teraz wracaj do łóżka i daj mi buziaka. Oblałaś mnie, ale wciąż cię kocham.
To jej spojrzenie!
- Chcesz się teraz... pieprzyć?
Uniosłem wysoko brwi, energicznie kiwnąłem głową i posłałem jej spojrzenie, jakie posyła matce siedmioletni chłopiec, kiedy ta go spyta: „Chcesz loda, synku?”.
- Świetnie! - wrzasnęła Księżna. - To pieprz się sam!
Z tymi słowami moja powabna żona otworzyła ważące trzysta kilogramów drzwi - z litego mahoniu, prawie czterometrowej wysokości, tak mocne, że wytrzymałyby eksplozję bomby atomowej o mocy dwunastu kiloton - wyszła z sypialni i delikatnie je zamknęła. Cóż, głośny trzask mógłby zostać źle zrozumiany przez dziwaczną menażerię, jaką byli nasi domowi pomocnicy.
Nasza dziwaczna menażeria: pięć przyjemnie pulchnych hiszpańskojęzycznych pokojówek, z których dwie pracowały tu wraz z mężami; roztrajkotana niania z Jamajki, która ciągle wydzwaniała do rodziny w kraju, nabijając mi rachunek za telefon - na tysiąc dolarów miesięcznie; izraelski elektryk, który łaził za Nadine jak zakochany szczeniak za swoją panią; złota rączka, majster do wszystkiego, typowy przedstawiciel białej hołoty z południa, facet o motywacji uzależnionego od heroiny ślimaka morskiego; moja osobista pokojówka Gwynne, która potrafiła odgadnąć każde moje życzenie, bez względu na to, jak dziwaczne; Rocco i Rocco, zawsze uzbrojeni ochroniarze, którzy trzymali na dystans wszelkiej maści złodziei i bandytów, chociaż ostatnie przestępstwo w Old Brookville popełniono w 1643 roku, kiedy to osadnicy ukradli ziemię Indianom z plemienia Mattinecock; pięciu projektantów terenów zielonych na pełnym etacie, z których trzech pokąsała ostatnio moja czekoladowobrązowa labradorka Sally; gryzła każdego, kto śmiał podejść na trzydzieści metrów do kołyski Chandler, zwłaszcza jeśli ten ktoś miał skórę choćby o odcień ciemniejszą niż papierowa torebka ze sklepu; oraz nasz ostatni nabytek: dwoje biologów morskich, też na pełnym etacie, mąż i żona, którzy za dziewięćdziesiąt tysięcy dolarów rocznie utrzymywali nasz koszmarny staw w równowadze ekologicznej. No i był oczywiście George Campbell, mój czarny jak węgiel kierowca, który nienawidził wszystkich białych, a w szczególności mnie.
To, że mieliśmy tak liczną służbę, w niczym nie zmieniało faktu, że byłem teraz zupełnie sam, mokry i napalony jak wszyscy diabli, w rękach mojej ambitnej blond żony. Rozejrzałem się za czymś, czym mógłbym się wytrzeć. Chwyciłem połeć spływającego z góry chińskiego jedwabiu i spróbowałem tym. Nie, nic z tego. Najwyraźniej nasączono go jakimś środkiem impregnującym i skutek był taki, że materiał tylko przesuwał krople wody z miejsca na miejsce. Spojrzałem za siebie - poszwa na poduszkę! Była zrobiona z egipskiej bawełny, pewnie z miliona splotów na centymetr kwadratowy. Musiała kosztować kupę pieniędzy, w dodatku moich. Ściągnąłem ją z pękatej wsypy - gęsi puch oczywiście - i zacząłem się wycierać. Hmm, bawełna była taka gładka i mięciutka. I jak dobrze wchłaniała! Od razu poprawił mi się humor.
Przesunąłem się na drugą stronę łóżka, żeby uciec z mokrego miejsca. Naciągnąłem kołdrę na głowę i powróciłem na ciepłe łono snu. Do Venice. Głęboko odetchnąłem... Cholera jasna! Wszędzie pachniało Księżną! Cała krew natychmiast spłynęła mi do lędźwi. Chryste, mała szelma z tej mojej żony, rozbrykana szelma o cudownym zapachu. Musiałem sobie zwalić, teraz nie miałem już wyboru. Zresztą tak było najlepiej. Ostatecznie cała władza Księżnej zaczynała się i kończyła na wysokości mojego podbrzusza.
Już miałem zaznać odrobiny samoukojenia, gdy usłyszałem pukanie do drzwi.
- Kto tam? - spytałem głośno, żeby usłyszano mnie za tymi grubymi wrotami.
- To ja, Gwynne.
Ach, ten cudowny południowy akcent! Taki kojący. W sumie wszystko w Gwynne było kojące. To, że umiała przewidywać i zaspokajać moje potrzeby, że rozpieszczała mnie jak dziecko, którego ona i jej mąż Willie nie mogli spłodzić.
- Proszę - rzuciłem ciepło.
Wrota otworzyły się z cichutkim skrzypnięciem.
- Dzień dobry, dzień dobry! - powiedziała śpiewnie Gwynne. Niosła tacę ze szczerego srebra. Na tacy stała szklanka mrożonej kawy i buteleczka aspiryny Bayera. Pod lewą pachą miała biały ręcznik kąpielowy.
- Dzień dobry, Gwynne. Jak się pani miewa w ten piękny poranek? - spytałem teatralnie oficjalnym głosem.
- Och, świetnie, świetnie! - Tak ślicznie przeciągała i zniekształcała samogłoski. - Widzę, że leży pan na miejscu żony, więc podam panu kawę tam. I przyniosłam mięciutki ręcznik, żeby się pan wytarł. Pani Belfort mówiła, że oblał się pan wodą.
Kurwa mać, nie do wiary! Moja Martha Stewart wetknęła mi szpilę. Nagle zdałem sobie sprawę, że wciąż mam wzwód i że kołdra wygląda jak namiot. Cholera! Błyskawicznie podciągnąłem nogi.
Gwynne postawiła tacę na zabytkowym stoliku nocnym Księżnej.
- A teraz pana wytrę - oświadczyła. Nachyliła się i zaczęła wycierać mi ręcznikiem czoło, jakbym był niemowlęciem.
Jezu święty, ten dom to jeden wielki cyrk! No bo, kurczę, leżę na plecach ze stojącym jak maszt fiutem, a moja pulchna pięćdziesięciopięcioletnia murzyńska pokojówka, anachronizm z dawno minionej epoki, nachyla się nade mną ze swoimi wielkimi jak balony cycami i wymachując nimi kilka centymetrów nad moją twarzą, wyciera mnie wartym pięćset dolarów ręcznikiem kąpielowym z ręcznie haftowanym monogramem. Oczywiście Gwynne nie była wcale ciemnoskóra. O nie, ani trochę! Jak na ten dom, byłoby to zbyt normalne. Gwynne miała skórę jaśniejszą nawet od mojej. Domyślam się, że gdzieś, na którejś gałęzi jej drzewa genealogicznego, pewnie ze sto pięćdziesiąt lat temu, kiedy Dixieland był jeszcze Dixielandem, jej praprapraprababka, czarna niewolnica, została potajemną kochanką jakiegoś bogatego plantatora z południowej Georgii.
Tak czy inaczej ekstremalnie bliski widok jej olbrzymiego biustu natychmiast wypchnął krew z moich lędźwi, posyłając ją tam, gdzie trzeba, do wątroby i naczyń limfatycznych, gdzie miała zostać oczyszczona. Mimo to wciąż nie mogłem znieść tego, że Gwynne tak się nade mną nachyla, dlatego podziękowałem jej grzecznie, mówiąc, że poradzę sobie sam.
Chyba trochę posmutniała, ale powiedziała tylko:
- Okej - co zabrzmiało jak: Ohhhhkai. - Podać aspirynę?
Pokręciłem głową.
- Nie, nie trzeba. Ale dziękuję.
- Ohhhhkai, a może przynieść panu te małe białe tabletki, te na plecy? - spytała niewinnie. - Przynieść?
Chryste! Moja własna pokojówka proponuje mi „cytrynki” o wpół do ósmej rano! I jak ja miałem przestać ćpać? Dokądkolwiek szedłem, narkotyki wędrowały tam za mną, ścigały mnie i wołały. A już najgorzej było w firmie, bo z kieszeni moich młodych brokerów wysypywały się wszystkie możliwe prochy.
Ale plecy naprawdę mnie bolały. Był to ciągły, chroniczny ból, który dokuczał mi od tego durnego wypadku, jaki miałem zaraz po tym, jak poznaliśmy się z Księżną. To jej pies tak mnie załatwił - ten mały sukinsyn, maltańczyk Rocky, który ciągle szczekał i który żył tylko po to, żeby doprowadzać do szału każdego, kto się do niego zbliżył. Pod koniec lata, na plaży w Hamptons, próbowałem zapędzić tego kutasa do domu, ale ani myślał mnie słuchać. Chciałem go złapać, ale zaczął biegać wokół mnie, więc musiałem się na niego rzucić. No i się rzuciłem. Przypominało to trochę scenę z Rocky II, kiedy to Rocky Balboa ściga kurczaka przed rewanżowym pojedynkiem z Apollem Creedem. Ale w przeciwieństwie do Rocky’ego, który stał się szybki jak błyskawica i w końcu wygrał, ja uszkodziłem sobie dysk i przez dwa tygodnie leżałem w łóżku. Od tamtej pory miałem dwie operacje, po których plecy bolały mnie jeszcze bardziej.
A „cytrynki” ból łagodziły - tak jakby. A nawet jeśli nie łagodziły, to i tak były znakomitą wymówką do tego, żeby dalej je brać.
Nie tylko ja nie znosiłem tego zasranego kundla. Nikt go nie lubił, nikt z wyjątkiem Księżnej, która była jego jedyną obrończynią i która pozwalała mu spać w nogach łóżka tudzież gryźć swoje majteczki, o co - nie wiedzieć czemu - byłem zazdrosny. Mimo to nie miałem złudzeń, że ten skurwiel zostanie z nami Bóg wie jak długo, w każdym razie do czasu, aż wymyślę jakiś sposób, żeby się go pozbyć.
Tak więc powiedziałem Gwynne: Dzięki, ale nie, nie skorzystam, co zasmuciło ją jeszcze bardziej. Cóż, ostatecznie zawaliła, nie zdołała odgadnąć mojego życzenia.
- Ohhhhkai, nastawiłam zegar w saunie i powinna być już gotowa - powiedziała tylko. - A wczoraj wieczorem przygotowałam ubranie. Czy ten szary garnitur w paski i niebieski krawat w rybki będzie ohhhhkai?
Rany, to dopiero obsługa! Dlaczego Księżna nie mogła być taka? To prawda, płaciłem Gwynne siedemdziesiąt tysięcy rocznie, ponad dwa razy więcej niż średnia stawka, ale... Spójrzcie tylko, co dostawałem w zamian: obsługę z uśmiechem na twarzy! Tymczasem moja żona wydawała siedemdziesiąt tysięcy miesięcznie, i to lekko licząc. Z tymi wszystkimi pieprzonymi ambicjami i aspiracjami puszczała pewnie dwa razy tyle. I dobrze, nie miałem nic przeciwko temu, ale coś za coś, prawda? Jeśli od czasu do czasu chciało mi się pójść w tango, tu pociupciać, tam podupczyć, powinna chyba dać mi trochę luzu, nie? Na pewno, to oczywiste, tak oczywiste, że pokiwałem głową, zgadzając się z własnymi myślami.
Gwynne wzięła to najwyraźniej za odpowiedź na pytanie o garnitur, bo powiedziała:
- Ohhhhkai, w takim razie pójdę przygotować Chandler, żeby była czyściutka i ładniutka. Miłej kąpieli. Pa, pa!
Z tymi słowami wyszła z sypialni. Cóż - pomyślałem - przynajmniej mały mi opadł i mogę iść do córki. A Księżną będę przejmował się później. Ostatecznie była skundlonym mieszańcem, a mieszańce są znane z tego, że zawsze wybaczają.
Przemyślawszy to wszystko, wypiłem kawę, połknąłem sześć aspiryn, spuściłem nogi z łóżka i poszedłem do sauny. Musiałem wreszcie wypocić pięć „cytrynek”, dwa gramy koki i trzy miligramy xanaxu, które pochłonąłem poprzedniego wieczoru - zważywszy na to, do czego byłem zdolny, była to dawka nader skromna.
*
W przeciwieństwie do sypialni, będącej hołdem dla białego chińskiego jedwabiu, łazienka była dowodem uznania dla szarego włoskiego marmuru. Wyłożono ją w kunsztowny wzór przypominający parkiet, tak jak potrafią to robić tylko te włoskie sukinsyny. Wyłożyli ją, złodzieje, i bynajmniej nie bali się wystawić mi za to rachunku. Ale zapłaciłem bez mrugnięcia powieką. Cóż, dwudziestowieczny kapitalizm wymagał, żeby wszyscy wszystkich oszukiwali, a ci, którzy oszukiwali najwięcej, ostatecznie wygrywali. Jeśli patrzeć na to w ten sposób, byłem niepokonanym mistrzem świata.
Przez chwilę przeglądałem się w lustrze. Chryste, ależ byłem chudy! Chudy, dobrze umięśniony, ale tak drobny, że aby się zamoczyć, musiałem biegać w kółko pod prysznicem. Przez narkotyki? Zawsze mnie to zastanawiało. Cóż, może i tak, ale wygląd ten do mnie pasował. Miałem tylko sto sześćdziesiąt osiem centymetrów wzrostu, a pewien bardzo mądry człowiek powiedział kiedyś, że nie można być za bogatym albo za chudym. Otworzyłem apteczkę i wyjąłem buteleczkę visine. Odchyliłem głowę i do każdego oka wkropiłem sześć kropli, potrójną dawkę.
I nagle stwierdziłem, że zaczynam wpadać w depresję. Co ja zrobię z żoną? Jezu, czyżbym tym razem przegiął? Nadine była naprawdę zła. Ciekawe, co teraz robi. Gdybym miał zgadywać, powiedziałbym, że rozmawia pewnie przez telefon z którąś ze swoich psiapsiółek, wyznawczyń czy kimkolwiek tam były. Że siedzi gdzieś na dole, wypluwając z siebie perełki mądrości i obdarowując nimi swoje mniej doskonałe przyjaciółki ze szczerą nadzieją, że staną się dzięki temu równie doskonałe jak ona. Tak, oto cała Nadine, moja żona, Księżna Bay Ridge. I jak na księżną przystało, miała swoich wiernych poddanych, wszystkie te młode Strattonetki, żony moich brokerów, które podlizywały się jej, jakby była królową Elżbietą albo kimś takim. Kurwa, czasem aż się rzygać chciało.
Na jej obronę trzeba przyznać, że miała do odegrania swoją rolę i że grała ją dobrze. Rozumiała pokręcone poczucie lojalności, które obowiązywało wszystkich związanych z firmą, i zadzierzgnęła więzy z żonami najważniejszych pracowników, dzięki czemu wszystko stało się trwalsze, solidniejsze i bardziej spójne. Tak, cwana była z niej sztuka.
Do łazienki przychodziła zwykle rano, kiedy szykowałem się do wyjścia do pracy. Z wyjątkiem chwil, kiedy kazała mi iść się walić, była dobrą rozmówczynią. Ale prawie zawsze to ja ją prowokowałem, więc nie mogłem mieć do niej pretensji. Prawda? Owszem, czasem jej odbijało i zachowywała się wtedy jak Martha Stewart, mimo to była cholernie dobrą żoną. Sto razy dziennie powtarzała, że mnie kocha. A w miarę upływu dnia dodawała coraz więcej tych cudownych wyrażeń wzmacniających: „Kocham cię rozpaczliwie! Kocham cię bezwarunkowo!”. No i oczywiście moje ulubione: „Kocham cię do szaleństwa!”, które uważałem za najbardziej odpowiednie ze wszystkich.
Mimo to wciąż nie byłem pewien, czy mogę jej zaufać. Ostatecznie była moją drugą żoną, a słowa są tanie. Czy na pewno zostałaby ze mną na dobre i złe? Wszystko wskazywało na to, że naprawdę mnie kocha - nieustannie zasypując mnie pocałunkami - a ilekroć pokazywaliśmy się publicznie, brała mnie za rękę, obejmowała albo przeczesywała mi ręką włosy.
Trochę się w tym wszystkim gubiłem. Z Denise nigdy się tym nie przejmowałem. Wyszła za mnie, kiedy nic nie miałem, więc jej lojalność nie podlegała dyskusji. Ale kiedy zarobiłem pierwszy milion, musiały najść ją złe przeczucia, bo spytała mnie, czy nie mógłbym mieć normalnej pracy i zarabiać miliona dolarów rocznie. Pytanie wydawało mi się idiotyczne, ale wtedy, tamtego konkretnego dnia, żadne z nas nie przypuszczało, że za niecały rok będę zarabiał milion dolarów tygodniowo. Żadne z nas nie wiedziało, że za niecałe dwa lata, w weekend Dnia Niepodległości, Nadine Caridi, królowa Miller Lite, zajedzie przed mój letni dom w Westhampton żółtym jak banan ferrari i wysiądzie z niego w absurdalnie krótkiej spódniczce i odlotowych białych szpilkach.
Nigdy nie chciałem zranić Denise. Przeciwnie, byłem daleki od tego. Ale Nadine zwaliła mnie z nóg, a ja zwaliłem z nóg ją. Miłość nie wybiera, prawda? A kiedy się już zakochasz, kiedy ulegniesz miłości - tej obsesyjnej, wszechogarniającej - kiedy dwoje zakochanych nie potrafi się ani na sekundę rozstać, czy można z tego zrezygnować?
Głęboko odetchnąłem i powoli wypuściłem powietrze, próbując odpędzić od siebie myśli o Denise, zepchnąć je na powrót do podświadomości. Ostatecznie poczucie winy i wyrzuty sumienia to emocje zupełnie bezwartościowe, prawda? Nieprawda. Wiedziałem, że tak nie jest, ale nie miałem na to czasu. Zawsze do przodu, to był klucz. Biec jak najszybciej i nie oglądać się za siebie. A jeśli chodzi o moją obecną żonę... Cóż, z nią też się jakoś dogadam i wszystko naprawię.
Przemyślawszy to sobie po raz drugi w ciągu niecałych pięciu minut, uśmiechnąłem się z trudem do swego odbicia i poszedłem do sauny. Tam wypocę złe duchy i zacznę dzień od nowa.
 
ROZDZIAŁ 3
W ukrytej kamerze
Pół godziny po porannym detoksie wyszedłem z sypialni jak nowo narodzony. Chciałem wpaść do Chandler na codzienną porcję ojcostwa, moją ulubioną poranną rozrywkę. Channy była jedyną prawdziwie czystą rzeczą w moim życiu. Ilekroć brałem ją w ramiona, miałem wrażenie, że udało mi się okiełznać cały chaos i obłęd.
Gdy do niej szedłem, czułem, jak poprawia mi się humor. Córeczka miała już prawie pięć miesięcy i była absolutnie doskonała. Ale kiedy otworzyłem drzwi... Co za szok! W pokoju była nie tylko ona, ale i jej mamusia. Ukrywała się tu przez cały czas, czekając, aż przyjdę.
No i proszę, siedziały na środku pokoju na najbardziej miękkim, najcudowniej różowym dywanie, jaki tylko można sobie wyobrazić. Dywan był kolejnym astronomicznie kosztownym pomysłem mamusi, niegdyś ambitnej dekoratorki wnętrz, która wyglądała teraz... hmm, wspaniale. Chandler siedziała między jej lekko rozchylonymi nogami - między lekko rozchylonymi nogami! - opierając swoje malutkie, delikatne plecki o jej twardy brzuch, podczas gdy mamusia obejmowała ją za brzuszek i dodatkowo podtrzymywała. Wyglądały obłędnie, jedna i druga. Channy odziedziczyła po mamie żywe niebieskie oczy i prześlicznie ukształtowane kości policzkowe i była jej wierną kopią.
Głęboko odetchnąłem, żeby podelektować się trochę zapachem pokoju. Ach, ten zapach zasypki dla dzieci, szamponu, nawilżanych chusteczek kosmetycznych. Kolejny oddech i... zapach mamusi. Hmm, ten szampon po czterysta dolarów za butelkę, ta odżywka do włosów Bóg wie skąd. Ten robiony na zamówienie antyalergiczny płyn tonizujący Kiehla, ten delikatny aromat perfum Coco Chanel, którymi się tak beztrosko zlewała. Poczułem miłe mrowienie, które przewędrowawszy przez cały mój system nerwowy, trafiło w końcu do lędźwi.
Sam pokój był absolutnie doskonały - malutka, różowa kraina czarów. Wszędzie walały się niezliczone pluszaki, ułożone tak celowo i z rozmysłem. Po prawej stronie stała biała kołyska i wiklinowe łóżeczko zrobione na zamówienie u Belliniego w Piątej Alei za jedyne sześćdziesiąt tysięcy dolarów. (Mamusia znowu atakuje!). Nad łóżeczkiem wisiała biało-różowa karuzela, która grała dwanaście wesołych melodii Disneya i na której jeździły uderzająco realistyczne postacie z jego kreskówek. To też był zrobiony na zamówienie akcent pomysłu mojej kochanej żony, ambitnej dekoratorki wnętrz, akcent za ledwie dziewięć tysięcy dolarów (za karuzelę?). Ale co tam. To był pokój Chandler, najbardziej uprzywilejowane pomieszczenie w całym domu.
Przyglądałem się im przez chwilę - żonie i córce. I natychmiast przyszło mi do głowy określenie: „zapierające dech w piersi”. Channy była nagusieńka jak ją Pan Bóg stworzył. Miała idealnie gładką skórę, oliwkową i bez najmniejszej skazy.
No i była tam jej mamusia, ubrana zabójczo, a dla mnie... prowokacyjnie. Miała na sobie łososiową sukienkę bez rękawów, z wielkim dekoltem. Chryste, te cudowne piersi! Jej bujne złociste włosy błyszczały w porannym słońcu. Sukienka była podwinięta za biodra, tak że widziałem wszyściutko aż do talii. Ale czegoś mi w tym obrazku brakowało, tylko czego? Ponieważ nic nie przychodziło mi do głowy, odpędziłem tę myśl i gapiłem się dalej. Miała lekko ugięte kolana, więc przesunąłem wzrokiem po jej nogach. Jej buty pasowały kolorem do sukienki, pasowały idealnie i pod względem barwy, i odcienia. Kupiła je u Manola Blahnika i kosztowały pewnie z tysiąc dolców, ale były warte każdego centa.
W głowie kłębiło mi się tyle myśli, że przestałem nad nimi panować. Pragnąłem Nadine bardziej niż kiedykolwiek, ale tak przy córce? Chociaż z drugiej strony była tak mała, że nie miało to żadnego znaczenia. Tylko co na to Księżna? Czy już mi przebaczyła? Chciałem coś powiedzieć, ale zabrakło mi słów. Kochałem moją żonę. Kochałem moje życie. Kochałem naszą córeczkę. Nie chciałem ich stracić. Dlatego błyskawicznie podjąłem decyzję, tam, przy nich, w pokoju Chandler: koniec z tym. Tak, koniec z dziwkami. Koniec z nocnymi podróżami śmigłowcem. Koniec z prochami, a przynajmniej z taką ilością prochów.
Już miałem to powiedzieć, zdać się na łaskę i niełaskę sądu, ale nie zdążyłem. Bo to Chandler przemówiła pierwsza. Moja córeczka, mój mały geniusz. Uśmiechnęła się od ucha do ucha i dziecięcym głosikiem powiedziała:
- Da-da-da-da-da-da-da... Da-da-da-da-da-da-da-da.
- Dzień dobry, tatusiu - przetłumaczyła ją mamusia, też dziecięcym głosem. Jakim słodkim! Jakim seksownym! - Nie pocałujesz mnie na powitanie? Chcę buziaczka!
Hmm? Czy naprawdę miało pójść aż tak łatwo? Skrzyżowałem palce i postawiłem wszystko na jedną kartę.
- A czy od mamusi też dostanę buziaczka? - Ściągnąłem usta, zrobiłem minę szczeniaczka i odmówiłem w duchu modlitwę do Wszechmogącego.
- Och, nie - odparła mamusia, pozbawiając tatusia złudzeń. - Tatuś nie dostanie od mamusi buziaczka, i to bardzo, bardzo długo. Ale jego córeczka marzy o całusku. Prawda, kochanie?
Boże, to walka nie fair!
- No? Idź do tatusia - ciągnęła Nadine wciąż dziecięcym głosem. - Podpełznij do niego, a tatuś nachyli się i weźmie cię na rączki. Dobrze, tatusiu?
Zrobiłem krok do przodu.
- Dość, wystarczy - ostrzegła mnie żona, podnosząc do góry rękę. - Teraz pochyl się, jak mamusia prosiła.
Zastosowałem się do jej polecenia. Ostatecznie kimże byłem, żeby polemizować z moją zmysłową Księżną?
A ona postawiła Chandler na czworaki i łagodnie popchnęła ją do przodu. Channy zaczęła sunąć ku mnie powoli jak ślimak, bezustannie powtarzając:
- Dadadadadadada... Dadadadadadada.
Ach, co za radość! Co za joie de vivre! Czyżbym był najszczęśliwszym człowiekiem na ziemi?
- Chodź do mnie - powiedziałem. - Chodź do tatusia, skarbie. - Spojrzałem na mamusię, powoli spuściłem wzrok i... - Jezus Maria, Nadine! Co ci jest! Czyś ty...
- Co się stało, tatusiu? Mam nadzieję, że widzisz coś, czego pragniesz, bo już nie będziesz tego miał - odparła mamusia, zawodowa prowokatorka, z szeroko rozłożonymi nogami, w podwiniętej na biodra sukience i... bez majteczek. Błyszcząc z pożądania, prosto w oczy patrzyły mi jej wargi sromowe. Miała tam tylko, tuż nad wzgórkiem, malutką kępkę brzoskwiniowych włosków łonowych jasnych i mięciutkich.
Zrobiłem jedyną rzecz, jaką na moim miejscu zrobiłby każdy racjonalnie myślący mąż: rozpłaszczyłem się przed nią jak pies, którym ostatecznie byłem.
- Proszę cię, złotko, przecież wiesz, jak mi przykro. Przysięgam na Boga, że...
- Daruj sobie, powiesz mi to za rok - przerwała mi Nadine, lekceważąco machając ręką. - Mamusia wie, jak bardzo tatuś lubi przysięgać, kiedy jest napalony. Ale tracisz tylko czas, bo dopiero z tobą zaczęłam. Od tej pory nie będzie nic, tylko same krótkie, i to bardzo krótkie sukienki. Tak, papciu, wszędzie, o każdej porze. Króciutkie sukienki, brak bielizny i to... - zakończyła z dumą moja apetyczna Księżna, odchylając się mocno do tyłu i podpierając rękami. A potem, wykorzystując wysokie obcasy szpilek od Blahnika w sposób, jaki ich projektantowi nigdy nie przyszedłby do głowy, zrobiła z nich erotyczne podpórki i zaczęła na nich rozchylać i 